Tällä viikolla suurin osa ajasta kului aiheen valintaan. Aluksi valitsemani aihe osoittautui liian haastavaksi yhden periodin 4 opintopisteen toteutukseen, joten päätin vaihtaa sen yhteen kurssimateriaalissa esitellyistä esimerkkiaiheista. Aiheen valinnan jälkeen tutustuin kurssin Moodle-sivustoon ja GitHub-sivuihin sekä loin projektilleni GitHub-repositorion.

Ensivaiheiden jälkeen aloin perehtyä valitsemaani aiheeseen syvemmin. Luin kolme Wikipedia-artikkelia ja katsoin YouTube-videoita, joissa käsiteltiin aiheeseen liittyviä ongelmia ja niiden ratkaisuja. Myöhemmin aloin tutkia ratkaisutyökaluja eli algoritmeja ja niiden toimintaa pääasiassa pseudokoodin ja visualisointien avulla. Algoritmit eivät olleet minulle ennestään tuttuja, sillä aihe poikkeaa jonkin verran aiemmilla kursseilla käsitellystä materiaalista.

Suurin osa tämän viikon aikana oppimastani tiedosta oli minulle uutta, ja on pakko sanoa, että aihe on todella kiinnostava! Minulle jäi kuitenkin hieman epäselväksi ohjelman tekninen rakenne. Tarvittaessa aion tutustua aiempiin projekteihin ja kysyä neuvoa ohjaajilta.

Ensi viikolla tavoitteena on perehtyä algoritmeihin syvällisemmin sekä teoriassa että käytännössä ja päästä kirjoittamaan ensimmäiset rivit koodia.

